<div class="project">
	<h2>Бъдещето на интегрираните планове за градско въстановяване и развитие</h2>
    <p class="source"><em>Вестник "Строителство Градът", бр. 34, 2016 г.</em></p>
    <h4>
        Определение и разбиране за „градско възстановяване”
    </h4>
    <p>
        В „Декларацията от срещата на министрите в Толедо по въпросите на градското развитие” , градското възстановяване e дефинирано като ефективен инструмент за „рециклиране на  градската среда”. Това е подход към териториалното развитие на градовете, който има за основна цел да предотврати безконтролната пространствена експанзия на урбанизираните територии. Икономическата ефективност на този подход и предимствата му пред развитието на града в територии „на зелено”, се крият в преимущественото разположение на интервенциите в по-голяма близост до градския център, съществуващата добра инфраструктурна и обслужваща осигуреност. В периода след 1960 г. градското възстановяване, в неговите различни форми, се налага като основополагащ принцип при развитието на градовете в Западна Европа и Северна Америка. В последствие подходът търпи сериозна еволюция, като постепенно при интервенциите за градско възстановяване започва да се прилага преплитането на строително-инвестиционни проекти с икономически инициативи, които имат за цел да създадат условия за възвръщаемост на вложените средства и подобряване на микроикономическия климат и заетостта в разглежданите зони. През 90-те години градското възстановяване разширява още повече спектъра на сферите, в които са насочени интервенциите, като се фокусира в разрешаването на определени социални и екологични проблеми, както и върху развие на нови културни феномени.
    </p>
    <h4>
        Определение и разбиране за „интегрирано градско развитие”
    </h4>
    <p>
        Интегрираното градско развитие е основната тема на „Лайпцигската харта за устойчивите европейски градове”  и важен елемент, застъпен и в „Териториалния дневен ред на Европейския съюз 2020” . Според „Лайпцигската харта” „Политиката за интегрирано развитие на градските райони е процес, при който се координират пространствените, секторни и времеви аспекти на основни области от градската политика.” Според „Декларацията от Толедо” интегрираният подход към градското развитие се основава на вертикалната, хоризонталната и териториалната интеграция между политики и участници в процеса на планиране. Този подход следва да бъде развит на много нива, да бъде включващ и да постига пространствената интеграция на урбанизираната територия.
    </p>
    <h4>
        Определение и разбиране за Интегриран план за градско възстановяване и развитие
    </h4>
    <p>
        „Интегрираният план за устойчиво градско развитие се състои от система от взаимосвързани действия, които целят трайно подобрение на икономическото, материалното, социалното и екологичното положение на даден град или градски район. Основата на този процес е „интеграцията”, което ще рече, че всички политики, проекти и предложения трябва да бъдат разглеждани в тяхната взаимовръзка. С оглед на това между елементите на плана трябва да има такава синергия, че цялостното му въздействие да превишава сбора от въздействието на отделните му съставни части, ако те бъдат осъществени поотделно.” (ЕИБ, 2008 г. )
    </p>
    <p>
        ИПГВР е съвкупност от свързани във времето проекти, действия и инвестиционни намерения, които се прилагат в определени градски територии или тематични области в градовете. Планът интегрира политики и обединява всички страни за тяхното съвместно провеждане. Планът служи за постигне на определена обща цел или цели на града, общината или на отделен градски район. ИПГВР допринася за реализация на визията и стратегията за развитие на града в съответствие с определените приоритети, идентифицирайки и решавайки проблеми на развитието и възстановяването на градски зони или подсистеми на градската среда.
    </p>
    <h4>
        Прилагането на ИПГВР - важно и необходимо условие за успешно и добро управление на общинско ниво, практиката в България
    </h4>
    <p>
        Разбирането и прилагането на политиката за интегрирано развитие на градските райони на национално ниво и съобразно местните условия е основна предпоставка за реализиране на стратегическите приоритети на Европейския съюз в сферата на устойчивото развитие и в Р. България. Това съответства на ангажимента, поет от министрите, отговарящи за развитието на градските райони и териториална кохезия, на неформалната им среща в Лайпциг на 24 и 25 май 2007 година. В приетия там документ „Лайпцигска харта за устойчиви европейски градове” те се ангажират „да използват инструментариума на интегрираното развитие на градските райони и свързаното с това управление за прилагането му и за тази цел да създадат необходимата рамка на национално равнище”.
    </p>
    <p>
        Разработването и прилагането на ИПГВР е новост в българската практика на съчетаване и взаимодействие между принципите и подходите в социално-икономическото и устройственото планиране. Нашето разбиране за спецификата на ИПГВР е, че той следва да включва съвкупност не само от проекти (градоустройствени и инвестиционни), но и от дейности (административни, организационни, нормативни, икономически, социални, обучителни, насърчителни и промоциращи), които съпътстват проектите, допринасят за цялостната устойчивост и осигуряват добавена стойност на плана. ИПГВР е инструмент за трайно подобряване на икономическото, социалното, инфраструктурното и екологичното състояние на дадена градска територия, чрез интеграция на всички дейности по такъв начин, че общото им въздействие превишава сбора от въздействието на всяка една дейност поотделно и това има положителен ефект върху цялата градска територия.
    </p>
    <p>
        Интегрираните планове за градско възстановяване и развитие са специфични документи, които третират града като цяло и едновременно фиксират зони за интервенция; диагностицират проблемите и идентифицират възможностите; определят необходимите действия по сектори и това как те да бъдат организирани и координирани, с оглед постигане на синергия и преодоляване на противоречията помежду им; осигуряват необходимия консенсус между всички „градски актьори”, както и широко обществено участие при изпълнението. В този смисъл, ИПГВР представлява инструмент за осъществяване на урбанистична политика, като осигурява координация на секторните политики и набелязва мерки и действия за преодоляване на социални и икономически проблеми, спомага за повишаване на конкурентоспособността и инвестиционната привлекателност; за подобряване на физическата среда и екологичните условия в обособени градски територии; цели повишаване качеството на живот на определени целеви групи и на населението като цяло.
    </p>
    <h4>
        Ролята на ИПГВР за успешното участие на общините като бенефициенти по Оперативна програма „Региони в растеж 2014-2020г.“
    </h4>
    <p>
        Съгласно разпоредбите на Закона за регионално развитие (ЗРР), разработването на ИПГВР се свързва с прилагането на бъдещата Оперативната програма „Региони в растеж”, както и на други оперативни програми, финансиращи проекти в градовете. В този смисъл, наличието на влязъл в сила ИПГВР е условие за усвояване на финансови ресурси от структурните и кохезионния фондове на ЕС по предназначение, във връзка с изпълнението на набелязаните в стратегическата част конкретни проекти. Следва да отбележим, че освен средствата, предоставяни от по линия на ЕФРР, ИПГВР ще оказва и други възможни финансови механизми за изпълнение на идентифицираните проекти. Същевременно ИПГВР на гр. Разлог ще даде възможности за привличане на частни капитали в приоритетни за града проекти, и изграждане на публично-частни партньорства. Така, изработването и успешното прилагане на ИПГВР допринася пряко за реализацията на дългосрочна визия за икономическо и социално развитие на града.
    </p>
    <h4>
        Съгласуваност и допълняемост с общоевропейски, национални, регионални и общински документи 
    </h4>
    <p>
        ИПГВР на град Разлог следва да бъде разглеждан като връзка между системата за социално-икономическо планиране и тази за устройствено планиране. По отношение на съгласуваността, в контекста на отсъствие на национална политика за градско възстановяване и развитие, ИПГВР на гр. Разлог следва да се съобразява основно с предвижданията и идеите, заложени в пакета от планови документи на общината. Според нас, ИПГВР на Разлог би реализирал най-висока добавена стойност, ако се впише хармонично в цялостната система за планиране на градското развитие на общината и работи в синхрон с другите общински финансови и инвестиционни програми. ИПГВР следва да се съобрази с проекта на ОПР на община Разлог 2014-2020 г., ОСР на област Благоевград 2014-2020 г., както и с РПР на Югозападния район 2014-2020 г. Също така, той трябва да бъде разработен в добър синхрон както с Националната стратегия за регионално развитие, така и с мерките заложени в проекта на ОП „Региони в растеж” за периода 2014-2020. В по-широк контекст, ИПГВР следва да отчете и основните постановки на стратегията „Европа 2020” и да се съобрази с еволюцията на кохезионната политика на Европейския съюз.
    </p>
    <p>
        Ние считаме, че при наличната променлива и до известна степен непълна институционална и законова рамка, голямо значение за пълноценната подготовка на ИПГВР на град Разлог ще има професионализма на нашия екип, който следва да изпълни отговорно и обективно задачата да структурира политическата воля и публичния интерес в програмен документ с голямо значение за бъдещето развитие на община Разлог.
    </p>
</div>
